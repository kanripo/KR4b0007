# -*- mode: mandoku-view -*-
#+TITLE: 陸士龍集
#+DATE: 2015-09-23 10:17:26
#+PROPERTY: JUAN 10
<pb:KR4b0007_WYG_010-1a>
欽定四庫全書
　陸士龍集巻十
　　　　　　　　　　　　　晉　陸雲　撰
　　啓疏
　　　諫吳王起西園第宜遵節儉啓
郎中令臣雲言伏見西園大營第室雖未審節度豐儉
之制然用工甚嚴竊懼事不得濟愚臣管見輒敢瞽言
臣竊見世祖武皇帝臨朝淵黙訓世以儉即位二十有
<pb:KR4b0007_WYG_010-1b>
六載宫室臺榭無所新營屢發明詔厚戒豐奢國家纂
承務在遵奉而世俗陵遲家競盈溢漸漬波蕩遂已成
風雖嚴詔屢宣而侈俗滋廣每觀詔書衆庶歎息清河
王昔起墓宅未及極偉時手詔追述先帝節儉之教懇
切之㫖形于四海清河王毁壞成宅以奉詔命海内聽
望咸用欣然臣愚以先帝遺教日以凌替聖上憂勤猶
未之振今與國家協崇大化追闡前蹤者實在陛下先
敦素朴而後可以訓正四方示民知禁竊謂第室之設
<pb:KR4b0007_WYG_010-2a>
可使儉而不陋凡在崇麗一宜節之以制然後上厭帝
心下允民望且自閒制國之用事從節省而方於此時
大造第宅又非聖意從簡之㫖臣以凡才殿下不以其
駑闇特䝉㧞擢將以臣能有狂夫之言可以禆補聖徳
臣自奉職已來亦思竭忠効節以報所受之施是以不
慮犯迕敢陳所懷如愚臣言有可采乞垂三省
　令吾以頑弱過䝉殊寵夙夜祗懼忝思先恩承風誡
　以自錯厲得爾委曲省以憮然意既在儉約又欲奉
<pb:KR4b0007_WYG_010-2b>
　遵法憲豈忘於心國自宜有宅城内求不可得官徒
　右軍來蹀覆此屋恐或不可久得側近宫掖故於國
　作宅不作觀望使如凡家法足止而已耳平量畫圖
　當往相示動静以聞
臣雲言間一日敢獻瞽言以干聞聽天恩未加咎責猥
發明令臣伏誦聖㫖奉用歎息臣聞有國者不患宫室
之不崇患在令名之不立是以賢人之在富貴莫不卑
身節欲損己挹情能保其國家令聞百世厯觀古今以
<pb:KR4b0007_WYG_010-3a>
約失之者實寡以奢失之者葢衆非天下之至徳孰能
居豐行儉在富能貧清儉節素自殿下家道此所以懷
集四方而使兆民服者也世祖武皇帝富有四海貴為
天子居無離宫之館身御家人之服先帝豈欲以此道
止於治身而已者哉固將必欲遺訓百世貽燕子孫此
固殿下所宜祗奉也昔淮南太妃當安厝臣兄比下墨
機時為郎中令從行太妃令追稱先帝飬生送終事從
節儉今宜奉用遺制不事豐厚令㫖懇切言歸于約清
<pb:KR4b0007_WYG_010-3b>
河昔起墓宅發手詔又還毁朝野之論於今未已竊以
西園第宅用工方嚴雖知聖徳節儉有素猶復思關愚
言以補萬一亦臣繾綣微忠昊天㒺極之誠也至被明
令聖㫖炳然嘉承至道奉以稱慶不勝下情謹疏以聞
　　　諫吳王起觀疏
郎中令臣雲言前啓西園第宅宜遵先帝節儉之制不
宜使至豐麗被命優隆言歸謙素臣奉以欣憙而聞屋
宇之制既自崇侈竊聞當復起觀六間既非前令之㫖
<pb:KR4b0007_WYG_010-4a>
且臣亦竊用不安臣聞詩云昊天有成命二后受之成
王不敢康今四祖創基既垂成命哲王繼體世祖恭儉
殿下承之固宜奉不寧而自昔造第過度民歎其勞瘁
士譏其過尤謗言未弭而又加以崇侈此誠不可不惜
先帝背世曾未十年而儉徳之亡國為其首此又所以
慷慨酸心而不敢不盡狂夫之諫者也按晉魏以來諸
侯奢靡第室滋廣未有如國今日之甚者也古人之戒
猶云無為福始况今猶崇豐侈作為禍先此又臣所以
<pb:KR4b0007_WYG_010-4b>
寤寐憂歎忘寢與食者也殿下誕應運期首建大國固
將憲章令典貽範萬世始基之制不可不慎今設為豐
奢以示將來子孫象之又何以能國且先帝勤家如彼
其素殿下承之若此其泰進傷奉國之典退虧隆家之
業用之當身損盛徳之譽垂之後嗣非興邦之制一舉
而失四得此古人之所以長太息者也且第宅之過朝
野所譏而監司結舌莫敢明言者實以殿下國之昵親朝
所欽重故隠司過之鋒結執憲之繩耳後世直臣必將
<pb:KR4b0007_WYG_010-5a>
信威明法考制度禮愚以此觀有必毁之理茍此物不
可終然誠不如不為使其無毁也今空設過制之物而
終為直士之資臣又未見其可也唯殿下思愚臣之言
時命有司必省此舉舉手懽遌伏用流汗
　令中間表作舎先畫圖呈啓間數又五木林槫無他
　鏤飾示無乃越法奢靡古今無匹也間外啓作小樓
　北望河東公主園宅自不為觀故便聴之耳今行者
　嘆息致朝野之譏耶省奏具意勅毁之
<pb:KR4b0007_WYG_010-5b>
　　　請吳王引師友文學觀書問道啓
郎中令臣雲言聞古之君子既盛徳在身又外求諸物
是以廣納俊士博觀載籍朝夕師傅夙夜勤禮賓友嘉
客講義於前往古來今日聞於耳故知積徳廣而流芳
罔極伏惟殿下天資聰叡應期挺秀聖敬敷聞輝光日
新即位已來仍遭不造大禮雖闋哀故滋有賓客無接
覲之宴師友闕講誦之禮愚臣所以寤寐永歎而私懐
慷慨者也愚以宜發通客之令使朝士有接見之縁又
<pb:KR4b0007_WYG_010-6a>
可時與師友文學披觀文籍坐而論道非學無以聞義
非士無以行禮禮義既舉羣望允塞此臣下所以拭目
思徳音之發者也臣區區所懷敢以聞
　令多䘮故乃初未與羣官㑹同比當請師友文學内
　外官屬也
臣雲言臣前啓可與師友文學觀書論道今又天時清
適正是講誦之日臣聞崇山之髙不厭其峻滄海之量
無限於廣是以周公一日萬事猶復旁觀百篇孔子假
<pb:KR4b0007_WYG_010-6b>
期玩年至於韋編三絶由是言之雖聖之𢎞亦不能不
求之於學也伏惟殿下明徳光劭天資秀朗方當光演
文武允廸皇猷如復垂精古今之奥仰覽千載之籍則
神道叡知無物不照且師友文學朝選於衆以徳來教
雖豐禄崇禮已隆其人而先王之道未簡聖聽在位累
載官廢其職毎聽其言亦懷慷慨臣以可於良日就講
經學先闡大道永播芳風愚臣區區敢獻瞽言
　令多病疾難以辭公事為自力風疾連動故未能用
<pb:KR4b0007_WYG_010-7a>
　小差當如所陳乞每識忠至之誠輒以存心
　　　請吳王入朝啓
郎中令臣雲言殿下自即第日來既仍多哀故聖體亦
恒不安和自不朝見二宫已經年載前既比造趙軹近
又自表出城至五日問訊輒以疾聞臣竊所未安愚以
此五日輿駕宜入朝臣聞事君之道茍在盡規知無不
為是以愚臣敢獻瞽盲
　令多不快不數朝覲幸恩詔見恕耳五日當入朝也
<pb:KR4b0007_WYG_010-7b>
　　　請吳王覆校諸官啓
郎中令臣雲言伏見令書以部曲將李咸馮南司馬吳
定給使徐泰等覆校諸官市買錢帛簿率日决咸南等
治書以下無所復司而察錢帛重寳姧吏多情出入之
用誠宜使虛實當法以防檢巧偽然臣愚以聖徳龍興
光有大國選衆官材庶工肄業臣以虚薄忝竊朝右雖
質弱任重無益補察至於奉已思勤昊天㒺極中尉該
大農誕皆清亷淑慎恪居官次至衆官悉州閭一介䟽
<pb:KR4b0007_WYG_010-8a>
闇之咎雖可日聞至於處義用情庶無大戾今咸南軍
旅小人定泰士卒厮賤非有清慎素著忠公足稱今猥
使此等任以覆校大臣所闗猶謂未詳咸等督察然後
得信既非開國勿用之義又傷殿下推誠納下曠蕩之
量雖使咸等能盡節益國使功利百倍至於光輔國美
猶未若開懷信士之無失况咸等所益不過姑息之利
而使小人用事大道凌替此臣所以慷慨也亂之所興
在於小人得親治之所廢在於君子自替廢興治亂由
<pb:KR4b0007_WYG_010-8b>
此而已臣備位大臣職在獻可茍有管見敢不盡規愚
以宜發明令必罷此等覆察衆事一付治書則無外之
度(闕/)光照遠大信臨下人思盡節矣謹隨啓以聞
　　　請防不法啓
郎中令臣雲言國人兵放横多行非法至使暴及市道
聲聞京邑親信兵乃罵詈洛陽市丞逺近囂然聲論日
廣而主者前後所報每䝉寛宥故羣小敢肆其暴虐前
輿駕當東時臣具以奏聞上立節度亦備嚴上下司察
<pb:KR4b0007_WYG_010-9a>
念在奉宣而親信卒泰矯稱突闗强市民物至使行道
哀窮路人歎惋臣下祗命幸使罪人時獲僉以泰宜加
重戮以戒肅方來軍都督李嬰行實奸穢然身備王人
雖不致法猶加捶楚主者奏泰依嬰决罰事寢不出而
特令原㤗泰之凶狡罰至大辟至於今日不䝉薄罰臣
竊以自今羣醜虎視競為暴虐矣小人得志則下凌上
替前卿顯言事大農文㫖倨傲反成却安功名之士議
在不辱而顯等恃恩敢行侮慢臣時列啓并呈顯言事
<pb:KR4b0007_WYG_010-9b>
寢不省是以自來拱嘿未敢多言竊見國法日侈而恩
宥無已誠懼威禁遂頽醜聲滋聞愚謂自今宜齊之以
法使下知禁有司所執猶宜時聽不然以往則監司之
吏鋒鉅靡加而凖繩替矣臣忝竊非據與聞國事服事
以來荏苒三年朝憲多違威御無列好問不登而流聲
播越皆由執政之臣官非其人常思收迹自替以避賢
路退惟受遇微報未効是用忍垢素餐敢用文諫唯殿
下哀明愚臣繾綣愚臣不以前後干迕多見罪責臨紙
<pb:KR4b0007_WYG_010-10a>
慷慨言不自盡
　
　
　
　
　
　
　
<pb:KR4b0007_WYG_010-10b>
　
　
　
　
　
　
　
　陸士龍集巻十¶

